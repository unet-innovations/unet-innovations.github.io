[
  {
    "title": "\"Ирэх онд цалин, тэтгэвэр, тэтгэмж нэмэхэд ₮884 тэрбум зориулна. Бусад зардлаас шилжигдсэн учир инфляцад бага нөлөөтэй\"",
    "headline": "-2026 оны улсын нэгдсэн төсвийг Улсын Их Хурал эцэслэн баталсан.",
    "date": "2025-11-14 12:45:00",
    "url": "https://ikon.mn/n/3jd5",
    "text": "2026 оны улсын нэгдсэн төсвийг Улсын Их Хурал эцэслэн баталсан. Батлагдсан төсвийн талаар Сангийн сайд Б.Жавхлан, Шадар сайд Х.Ганхуяг, Боловсролын сайд П.Наранбаяр, Гэр бүл, хөдөлмөр, нийгмийн хамгааллын сайд Т.Аубакир нар танилцуулж байна. Сангийн сайд Б.Жавхлан \"2026 оны төсөв хуулийн хугацаандаа амжилттай батлагдлаа. Амжилттай гэдэг нь Засгийн газраас есдүгээр сарын 1-нд өргөн барьсан төсвийн төсөлд тодорхой хэмжээнд өөрчлөгдсөн ч төсөвт зарим макро үзүүлэлт сайжирч гарлаа. Эдийн засаг 2026 онд 5.7 хувь өсөх, ДНБ 102.4 их наяд төгрөгт хүрэх гол өөрчлөлтүүдээ хадгалж чадсан. Ирэх оны тэнцвэржүүлсэн орлого 31.9 их наяд төгрөг, урсгал зардал 24.9 их наяд төгрөг, хөрөнгийн зардал 8.6 их наяд төгрөг байхаар батлагдаж, гол том тоонууд өөрчлөгдөөгүй. Алдагдлыг 1 их наяд төгрөг болгон бууруулж баталсан. Эдийн засгийн өсөлт 5.7 хувиа хадгалж чадсан. 2026 оны улсыг УИХ-д өргөн барьснаас хойш УИХ-ын гишүүд болон ажлын хэсгийн саналууд, салбаруудад орсон нийт өөрчлөлтийн дүн 1 их наяд 351.3 тэрбум төгрөг болж байна. Үүний 72 хувь буюу 969.1 тэрбум төгрөг нь урсгал зардалд. 884 тэрбум төгрөг нь цалин, тэтгэвэр, тэтгэмж нэмэхэд. хөрөнгө оруулалтад 382.1 тэрбум төгрөг нэмж зарцуулахаар болсон.. Гэхдээ эдгээр өөрчлөлт нь зардал нэмэгдсэн гэсэн үг биш бөгөөд одоо байгаа урсгал болон хөрөнгө оруулалтын зардалд зохицуулалт хийж, нэгээс нөгөө рүү нь шилжүүлсэн. Иймээс инфляцад ирэх дарамт багатай. Хэрэв эдгээр дүнгээр суурь зардал дээр шинээр нэмэгдсэн бол инфляцад ихээхэн дарамт ирэх байсан. Батлагдсан хөрөнгө оруулалтын зардал 3.2 их наяд төгрөг. Засгийн газраас өргөн барьсан дээр 12.9 тэрбум төгрөг нэмэгдэж батлагдсан. Үргэлжлэх хөрөнгө оруулалт 2.2 их наяд төгрөг байсныг 486.9 тэрбум төгрөгөөр бууруулсан. Засгийн газраа шинээр 149 төсөл хэрэгжүүлэхээр өргөн барьсан бол УИХ батлахдаа 296 төсөл болгож, нийтдээ 500 тэрбум төгрөгөөр санхүүжилт 147 төсөл нэмсэн\" гэлээ.",
    "score": 92.34
  },
  {
    "title": "А.Ариунзаяа: Төсвийг тун удахгүй тодотгоно гэдэгт итгэлтэй байна",
    "headline": "Монгол Улсын 2026 оны төсвийн тухай хуулийн төслийн хамт өргөн мэдүүлсэн хууль, тогтоолын төслүүд /Засгийн газар 2025.09.01-ний өдөр өргөн мэдүүлсэн, эцсийн хэлэлцүүлэг, асуулт, хариулт 60 минут/",
    "date": "2025-11-14 12:39:00",
    "url": "https://gogo.mn/r/j0e3k4",
    "text": "УИХ-ын чуулганы хуралдаан үргэлжилж байна. Хуралдаанаар дараах асуудлыг хэлэлцэнэ. Монгол Улсын 2026 оны төсвийн тухай хуулийн төслийн хамт өргөн мэдүүлсэн хууль, тогтоолын төслүүд /Засгийн газар 2025.09.01-ний өдөр өргөн мэдүүлсэн, эцсийн хэлэлцүүлэг, асуулт, хариулт 60 минут/-ийг эцэслэн батална. Монгол Улсын 2026 оны төсвийн хүрээний мэдэгдэл, 2027-2028 оны төсвийн төсөөллийн тухай хуульд өөрчлөлт оруулах тухай хуулийн төсөл /Засгийн газар 2025.09.01-ний өдөр өргөн мэдүүлсэн, дөрөв дэх хэлэлцүүлэг/ Монгол Улсын 2026 оны төсвийн тухай, Үндэсний баялгийн сангийн 2026 оны төсвийн тухай, Нийгмийн даатгалын сангийн 2026 оны төсвийн тухай, Эрүүл мэндийн даатгалын сангийн 2026 оны төсвийн тухай хуулийн төслүүд /Засгийн газар 2025.09.01-ний өдөр өргөн мэдүүлсэн, тав дахь хэлэлцүүлэг/ Хэлэлцэж буй асуудалтай холбогдуулан УИХ-ын гишүүн А.Ариунзаяа “Төсөв дагасан хууль, тогтоомжуудыг орж ирсэн хувилбараар нь дэмжихгүй байсан. УИХ дахь ажлын хэсгүүд сайн ажиллажээ. Нэн ялангуяа Үндэсний баялгийн сантай холбоотой дагаж гаргах хууль тогтоомжтой Засгийн газар өөртөө тусгайлсан эрх авч байгаад оффтэйк гэрээ байгуулах гэж байсныг тодорхой хэмжээнд өөрчилжээ. Үндсэндээ урт хугацааны гэрээ байгуулна, биржийн үнээр борлуулахгүй, Засгийн газар өөрсдөө гэрээг байгуулна гэж оруулж ирсэн санаархал байж боломгүй асуудал. Ажлын хэсэг үүнийг нээлттэй, ил тод, хуулийн дагуу зохион байгуул гэсэн өөрчлөлт оруулж ирж байгааг сайшааж байна. Хэн яаж төрийн нууцад авсан тухай бүх асуудлыг 2026 оны зургаадугаар сарын 1-ний дотор УИХ -д тайлагнах үүрэг даалгавар өгч байгаа юм байна. Хэрэв биелүүлэхгүй бол яах вэ, үүнийг тодорхой болгомоор байна. Үндсэндээ нэгнийгээ харлуулах, үл мэдэгдэх асуудлуудыг урд өмнө нь Ерөнхийлөгчөөр ажиллаж байсан хүнээр хүртэл дамжуулан олон нийтэд хачирхалтай мэдэгдлүүдийг хийсэн. Эцэстээ үнэнд гүйцэгдэж нэг талын санаачилгаар цуцлах боломжгүй, энэ бол хоёр улс хооронд байгуулсан хэлэлцээр гэж зарим асуудлыг хааж байна билээ. НӨАТ-ын буцаан олголттой холбоотой иргэдэд таатай юм шиг мэдээ дуулгасан. Гэвч хэрэгжүүлэх хугацаагаа 10 дугаар сарын 1-нийг хүртэл хойшлууллаа. Батлагдсан төсөв нэлээд хүндрэл авчрах, хэрэгжүүлэхэд хүнд төсөв батлагдсан учраас тун удахгүй төсвийн тодотгол орж ирнэ байх гэдэгт итгэлтэй байна. Эмч нартай хийсэн хэлэлцээрээ биелүүлэх төсөв батлагдаагүй. Тэгэхээр төсвийн тодотголоо одооноос бэлдэх нь зүйтэй гэдэг санал хэлж байна” гэв.",
    "score": 92.34
  },
  {
    "title": "БНХАУ-ын зээлийн өсөлт сүүлийн нэг жилийн доод түвшинд хүрэв",
    "headline": "БНХАУ-ын аж ахуйн нэгж, айл өрхүүд зээлийн хэрэглээгээ багасгаж байна",
    "date": "2025-11-14 11:20:00",
    "url": "https://www.bloombergtv.mn/news/mhyaqh",
    "text": "(Bloomberg) -- БНХАУ-ын зээлийн өргөн хэмжүүр болох нийт санхүүжилтийн хэмжээ аравдугаар сард 815 тэрбум юань буюу 115 тэрбум ам.доллароор нэмэгдсэн байна. Энэ нь 2024 оны долоодугаар сараас хойших доод түвшинд буурсан үзүүлэлт болов. Түүнчлэн “Bloomberg”-ийн эдийн засагчдын дунд хийсэн судалгаагаар 1.2 их наяд юань гэж тусгасан төсөөллөөс илт бага дүн болж буй аж. Санхүүгийн байгууллагуудын юаниар олгосон шинэ зээлийн хэмжээ 219 тэрбум юаниар нэмэгдсэн нь мөн адил хүлээлтээс бага гүйцэтгэл болж байна. БНХАУ-ын Засгийн газар энэ онд бонд гаргалтаа оны эхэн үед төвлөрүүлснээр сүүлийн саруудад гарсан шинэ бондын хэмжээ өмнөх оны мөн үеэс багасжээ. Үүнээс гадна банкнууд улирлын эхний сард зээл олголтын төлөвлөгөөндөө хүрэх гэж яардаггүйтэй холбоотойгоор зээлийн өсөлтөд улирлын чанартай нөлөө үзүүлдэг. Нөгөө талаас компаниудын хөрөнгө оруулалт болон үйл ажиллагаагаа тэлэх зориулалттай зээлээс татгалзаж, тэдгээрийн дунд болон урт хугацаат зээлийн үлдэгдэл ердөө 31 тэрбум юаниар өссөн байна. Энэ нь өнгөрсөн оны өсөлтийн 20 хувьд нь ч хүрэхгүй тааруу үзүүлэлт болжээ. Түүнчлэн айл, өрхүүдийн дунд болон урт хугацаатай зээлийн хэмжээ дахин буурсан нь хэрэглэгчид орон сууц худалдан авалтаас зай барьсаар буйг харуулж байна. Ингэснээр БНХАУ-ын өрхүүд 2008 оны хямралаас хойших хамгийн бага дүнгээр шинэ зээл авч буй үзүүлэлттэй байгаа аж. Зээлийн өсөлтийн удаашрал нь эдийн засаг хуучин өсөлтийн хөдөлгүүрээс шилжих үед хэвийн үзэгдэл гэж БНХАУ-ын Төв банк зөвлөжээ. Ингэснээр энэ он дуусахаас өмнө бодлогын хүүг бууруулах найдлага багасаад байна.",
    "score": 92.34
  }
]