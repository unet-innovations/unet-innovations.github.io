[
  {
    "title": "Австралийн Төв банк бодлогын хүүг хэвээр хадгалахаар шийдвэрлэх хүлээлт зах зээлд өндөр байна",
    "headline": "Инфляцын дарамтаас үүдэн Австралийн Төв банк ирэх онд хатуу бодлого руу шилжиж магадгүй",
    "date": "2025-12-08 10:15:00",
    "url": "https://www.bloombergtv.mn/news/miwi5o",
    "text": "(Bloomberg) -- Австралийн Төв банк гурав дахь удаагаа дараалан бодлогын хүүг 3.6 хувьд хэвээр үлдээхээр байна. Хэдий тийм боловч тус улсад инфляцын дарамт нэмэгдэхтэй зэрэгцээд дотоодын эрэлт болон хөдөлмөрийн зах зээлийг тогтвортой байлгах шаардлага үүсэж байгаа аж. Иймд 2026 оны дунд үеэс мөнгөний бодлогыг чангатгаж магадгүй гэх хүлээлт хөрөнгө оруулагчид болон эдийн засагчдын дунд өндөр байна. Австралийн “Commonwealth Bank”-ийн Ахлах эдийн засагч “Эдийн засаг болон инфляцын аль алинд нь эрсдэлийн тэнцвэр өөрчлөгдөж буй”-г тодотголоо. Австралийн Төв банк сүүлийн зургаан сар гаруйн хугацаанд бодлогын хүүгээ 75 суурь нэгжээр бууруулсан юм. Ингэснээр Норвег улсыг эс тооцвол хөгжингүй орнууд дундаа хамгийн богино хугацаанд, бага дүнгээр бодлогын хүүг сулруулах арга хэмжээ авсан Төв банканд тооцогдож байна.",
    "score": 92.34
  },
  {
    "title": "БНХАУ-ын экспорт XI сард сэргэснээр гадаад худалдааны ашиг нь $1 их наяд хүрлээ",
    "headline": "БНХАУ-аас АНУ-д хийсэн экспорт 29 хувиар буурч, VIII сараас хойших огцом уналт үзүүлэв",
    "date": "2025-12-08 15:50:00",
    "url": "https://www.bloombergtv.mn/news/miwunu",
    "text": "(Bloomberg) -- БНХАУ-ын экспорт 11 дүгээр сард өмнөх сарын уналтаас сэргэснээр энэ оны гадаад худалдааны нийт ашиг нь нэг их наяд ам.доллар хүрсэн байна. Тайлант хугацаанд тус улсын экспорт өмнөх оны мөн үеэс 5.9 хувиар буюу эрс өссөн нь “Bloomberg”-ийн эдийн засагчдын медиан таамгаас давлаа. Харин импорт нь 1.9 хувиар өссөн нь сул үзүүлэлт болов. БНХАУ-ын гадаад худалдааны ашиг 11 дүгээр сард 112 тэрбум ам.доллар гарсан нь сарын дүнгээр гурав дахь хамгийн өндөр гүйцэтгэлд тооцогдож, эдийн засгийн таамгаас хол давсан байна. БНХАУ-ын хямд үнэтэй бараа, бүтээгдэхүүн их хэмжээгээр орж буй орнуудын дотоодын аж үйлдвэрүүдэд нь дарамт болж магадгүйг шинжээчид онцолж байна. Нөгөөтэйгөөр энэ онд БНХАУ-ын эдийн засгийн өсөлтийн 1/3-ийг экспорт дангаараа бүрдүүлснээс харахад гадаад эрэлтээс хараат байдлаа бууруулахад хүндрэлтэй болж байгаагийн илрэл гэж эдийн засагчид тодотгож байна. Үүнээс гадна 11 дүгээр сард БНХАУ-аас АНУ-д нийлүүлсэн экспорт 29 хувиар буурснаар найм дахь сардаа дараалан хоёр оронтой тоогоор доошиллоо. Түүнчлэн наймдугаар сараас хойших өндөр дүнгээр суларсан байна. Харин тайлант хугацаанд Европын Холбоо, Африк, Зүүн Өмнөд Азид хийсэн экспорт эрс өссөн нь АНУ-ын эрэлтийг нөхжээ. Тухайлбал: Европын Холбооны орнуудад нийлүүлсэн экспорт 15 орчим хувиар өссөн нь 2022 оны долоодугаар сараас хойших хамгийн өндөр өсөлт болсон байна.",
    "score": 92.34
  },
  {
    "title": "Холбооны Нөөцийн банк энэ 7 хоногт бодлогын хүүг 0.25 хувиар бууруулах төлөвтэй",
    "headline": "Скот Бессент: АНУ-ын эдийн засаг 2025 оныг 3 хувийн өсөлттэй өндөрлөхөөр байна",
    "date": "2025-12-08 09:25:00",
    "url": "https://www.bloombergtv.mn/news/miwgv4",
    "text": "(Bloomberg) -- АНУ-ын Холбооны Нөөцийн банкны тэргүүн Жером Пауэлл энэ долоо хоногт бодлогын хүүг 0.25 хувиар бууруулах төлөвтэй гэж шинжээчид үзэж байна. Хэдий тийм боловч инфляц өндөр түвшинд хадгалагдаж буй энэ үед бодлогын хүүг яаран бууруулах нь эрсдэлтэй гэж зарим бодлого тодорхойлогч байр сууриа илэрхийлсээр байгаа аж. АНУ-ын хөдөлмөрийн зах зээл харьцангуй тааруу байснаас үүдэн тус улсын Төв банк өнгөрсөн аравдугаар сард бодлогын хүүг бууруулсан юм. Харин энэ удаагийн мөнгөний бодлогын шийдвэр дээр бодлого тодорхойлогчид эсрэг байр суурьтай байгаа ажээ. Тус улсын Засгийн газрын \"тэг зогсолт\"-оос үүдэн эдийн засгийн макро мэдээллүүд харьцангуй оройтож гарч буй нь шийдвэр гаргахад сорилт болж байна. “Bloomberg”-ийн судалгаанд оролцсон эдийн засагчид АНУ-ын Төв банк бодлогын хүүг ирэх оны гуравдугаар сард болон есдүгээр сард дахин бууруулж магадгүй гэж төсөөлжээ. Үүний зэрэгцээ АНУ-ын инфляц ирэх оноос эрчимтэй буурахаар байна гэж тус улсын Сангийн сайд Скот Бессент мэдээлсэн байна. Мөн 2025 оныг АНУ-ын эдийн засаг гурван хувийн бодит өсөлттэй өндөрлөхөөр байгааг тодотгов.",
    "score": 92.34
  }
]